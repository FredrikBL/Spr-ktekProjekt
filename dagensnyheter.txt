Det är uppenbart att Donald Trump drömmer om att montera ned demokratin

Visst ljuger Donald Trump, när det passar honom.

Men det är ett misstag att tro att han inte menar allvar.

Så fort man drar in Hitler är diskussionen förlorad. Så lyder den så kallade Godwins lag som uppkallats efter den amerikanske juristen och författaren Mike Godwin. Hans poäng är – fritt återgiven – att jämförelser med nazismen oftast är slappa och inte tillför något, utan bara får allt att urarta.

Och det har han ju rätt i. Vilket, tänker jag mig, framför allt beror på att Hitler är en sådan samtalsmässig slutstation: han är ondskan personifierad, och mot ondskan behövs inga andra argument, ingen behöver ”överväga” vad han har att säga.

Men vad händer när det är faktiska nazister och fascister man har att göra med? Tyranner som vill montera ned demokratin och rättsstaten.

Den ryskamerikanska författaren och journalisten Masha Gessen – som levt en stor del av sitt liv i en diktatur – skrev redan år 2016 en lista med sex regler för överlevnad i en totalitär tid. Den allra första regeln lyder: Lita på den auktoritäre ledaren. För givetvis kommer han att ljuga när det passar honom. Men det är ett misstag att tro att han inte är på allvar.

Givetvis kommer han att ljuga när det passar honom. Men det är ett misstag att tro att han inte är på allvar.

Det gäller Vladimir Putin, som på bara några år tog över de ryska medierna, etablerade kontroll över valapparaten och fick rättssystemet att kollapsa.

Och det gäller Donald Trump, som redan under sin första valkampanj i USA förespråkade tortyr, försvarade krigsbrott, lovade att skapa ett massövervakningssystem samt fängsla sin politiska motståndare, Hillary Clinton. Självklart menade han detta, liksom han menar de horribiliteter som han har hävt ur sig alltsedan dess, som att invandrarna ”förgiftar landets blod”, att hans politiska motståndare är ”skadedjur” som ”ljuger och stjäl val” och därför måste ”utrotas”, att alla kritiker kommer att ”krossas” (New York Times 13/11). Eller att Kinas diktator, Xi Jinping är ”briljant”: ”Han styr 1,4 miljarder människor med järnhand.”

Just Donald Trump har faktiskt fått Mike Godwin att ändra sig. Han gillar nämligen inte alls hur hans eget begrepp har kommit att användas; att personer som uttrycker oro för tidsandan och drar historiska paralleller ständigt avfärdas med att de ”bryter” mot Godwins lag (LA Times 24/6 -18). Han citerar boken ”Tredje rikets språk”, där den tyskjudiske språkvetaren Victor Klemperer skriver att han var så van vid att leva i en rättsstat att han inte kunde föreställa sig vad som komma skulle, trots att nationalsocialismen ”fanns där i sin embryoform redan de första månaderna”.

I Donald Trumps fall har embryot redan blivit ett foster med tydligt urskiljbara drag. Och det borde oroa oss. Det borde oroa oss mycket.