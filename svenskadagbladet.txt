Kvinnor och män blir för varje år mer jämställda, påminner Johanna Möllerström i Ledarsidans julkalender på temat hopp.

Kvinnor och män är inte jämställda. Exempelvis har kvinnor, i genomsnitt, fortfarande lägre lön än män, och är underrepresenterade på ledande positioner såväl i politiken som i näringslivet.

De jämställdhetsproblem som finns är fullt tillgängliga i hjärnan hos studenterna som jag, varje höst, undervisar i Gender Economics. I början av kursen genomför jag en enkätundersökning där jag bland annat ber deltagarna att uppskatta storleken på löneskillnaden mellan könen och på skillnaden i sannolikhet att en kvinna tar plats i en bolagsstyrelse, jämfört med att en man gör det.

Majoriteten av studenter är väl medvetna om de jämställdhetproblem som finns. Men faktiskt är de ofta lite för medvetna i den bemärkelse att de överskattar problemen. För läget blir faktiskt bättre. För 50 år sedan tjänade en kvinna i USA som jobbade heltid mindre än 60 procent av en heltidsarbetande mans lön. I dag ligger samma mått på över 80 procent. På samma sätt hade bara lite drygt hälften av kvinnorna i arbetsför ålder då en koppling till arbetsmarknaden medan det nu är närmare tre fjärdedelar. Och under de senaste 50 åren har kvinnor gått om män i utbildningsnivå.

Å ena sidan är naturligtvis inga oskäliga löneskillnader okej, även om de råkar vara mindre än vad de har varit tidigare. Å andra sidan är det viktigt att minnas hur långt vi faktiskt har kommit. Inte minst ger det kraft inför det arbete som återstår!

Inspirerad av Claudia Goldin, årets Nobelpristagare i Nationalekonomi, använder jag därför de första föreläsningarna på kursen till att understryka just detta: att de möjligheter som kvinnor och män har aldrig har varit så lika som de är nu. Och den utvecklingen fortsätter åt rätt håll (om än inte så snabbt som man skulle kunna önska). Sedan World Economic Forum lanserade sitt mått på jämställdhet i världen, har det exempelvis aldrig sjunkit. Så med största sannolikhet kommer även 2024 bli ett något mer jämställt år än sina föregångare.

Kvinnor och män är inte jämställda. Men vi är mer jämställda än någonsin tidigare.